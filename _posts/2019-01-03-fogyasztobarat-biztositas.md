---
layout: post
title: JÖN a fogyasztóbarát biztosítás!
date: 2019-01-03T10:20:00Z
---
A kis és a közepes biztosítók nem elég erősek, hogy megfelelően ki tudják szolgálni a fogyasztókat - mondta Binder István, az MNB felügyeleti szóvivője az M1 aktuális csatornán és a Kossuth Rádió Jó reggelt Magyarország című műsorában.

Mivel kevés biztosító szolgálja ki az ügyfeleket, ezért a jegybank szerint fennáll a lehetősége, hogy az elérhető lakásbiztosítási termékek egy kicsit drágák, illetve, hogy ugyanezért a pénzért jobb minőségű szolgáltatást is kínálhatnának a biztosítók.

Binder István kiemelte, a helyzet megoldása érdekében az MNB a fogyasztóbarát lakáshitelek mintájára vagy kialakítaná a fogyasztóbarát lakásbiztosítást, vagy jegybanki szabályozó eszközöket vezetne be. Az ügyben döntés az év második felében várható.

A felügyeleti szóvivő szólt arról is, hogy az MNB ezen felül egy teljes körű biztosítási garanciarendszer kialakításán is dolgozik, mert a jegybank számításai szerint a következő 9-10 éven belül a biztosítási piac jelenlegi 1000 milliárd forintos díjbevétele 2000 milliárd forintra emelkedhet.
