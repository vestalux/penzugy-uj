---
layout: post
title: MNB azonnali intézkedése
date: 2018-12-22T10:20:00Z
---
A Magyar Nemzeti Bank az NHB Bank Zrt. likviditási helyzetének orvoslása és a betétesek védelme érdekében: keddtől 30 napra elrendelték a 7 millió forint feletti betétek kifizetésének korlátozását, valamint megtiltották további kötelezettségek vállalását.

Az NHB Bank likviditásának vizsgálata során a jegybank megállapította, hogy a bank likviditási helyzete jelentősen romlott, az LCR-mutató (likviditási fedezeti mutató) értéke rövidtávon is az elvárt 100 százalék alá süllyed, ami az MNB azonnali beavatkozását indokolja - közölte a központi bank.

Az előírt intézkedések végrehajtásának technikai lebonyolítása érdekében az MNB keddre bankszünnapot rendelt el a pénzintézetnél amely szerdától tovább folytatja működését.

Az MNB adatai alapján összesen 67 olyan magánszemély és 88 vállalati betétese van a banknak, akiket a 7 millió forintos betétkivételi korlát érint, közülük 10 magánszemély és 42 vállalati ügyfél rendelkezik az OBA-kártalanítás (Országos Betétbiztosítási Alap) összegét is meghaladó betéttel. A likviditási helyzet rendezése esetén OBA-kártalanításra esetükben sem lesz szükség - ismertette az MNB.

A kötelezések végrehajtásának biztosítására az MNB az NHB Bankhoz felügyeleti biztost rendelt ki. Az MNB egyidejűleg felszólította a bank vezetését és többségi tulajdonosát arra, hogy tegye meg a likviditási helyzet rendezéséhez szükséges intézkedéseket.

Az intézkedés nem érinti az NHB Bank befektetési szolgáltatási tevékenysége keretében kezelt ügyfélpénzeket és eszközöket.

A NHB Bankban a pénzintézet honlapján elérhető adatok alapján 98,47 százalék részesedése van a BanKonzult Kft.-nek és 1,53 százalék részesedése van a libanoni Fransa Holding Sal. pénzintézetnek.

A jegybank közölte: az NHB részesedése a magyar hitelintézeti szektor összesített mérlegfőösszegéből 0,2 százalék, likviditásának megrendülése a magyar pénzügyi közvetítőrendszer stabilitását semmilyen módon nem fenyegeti.

Az MNB minden hitelintézetnél folyamatosan nyomon követi a likviditási helyzet - azaz a betéteseknek szükség esetén akár azonnal kifizethető pénzmennyiség - alakulását. Ha bármelyik hitelintézet likviditási helyzete azt megköveteli, minden esetben megteszik a szükséges intézkedéseket - idézte fel a közleményben az MNB.

A jegybank augusztusban 19 millió forint bírságot szabott ki az NHB Bankra a felügyeleti vizsgálat során feltárt vállalatirányítási, hitelkockázat-kezelési, számviteli, adatszolgáltatási, informatikai, illetve a pénzmosás és terrorizmus finanszírozását megelőzendő hiányosságok miatt. Az MNB korábbi közleményében úgy fogalmazott: a feltárt jogsértések nem hordoznak rendszerkockázatot és nem veszélyeztetik a bank megbízható működését.

(Forrás: MTI)
