---
layout: post
title: Tovább csökkent a szabad felhasználású Diákhitel1 kamata
date: 2018-12-21T10:20:00Z
---
Nagyszerű hír a diákhiteleseknek, hogy ismét tovább csökkent a szabad felhasználású Diákhitel1 kamata. A Diákhitel2 változatlanul kamatmentes, azaz 0%-os kamattal kérhető 2019 első félévére vonatkozóan.

Az MFB Csoporthoz tartozó Diákhitel Központ az előző félévi 2,30%-ról 10 bázisponttal csökkentve 2,20%-ban határozta meg a Diákhitel1 kamatát a 2019. január 1. - június 30. időszakban. A kötött felhasználású Diákhitel2 az állami kamattámogatásnak köszönhetően változatlanul 0%-os kamattal igényelhető. Ezek az eredmények nem csupán a Diákhitel Központ eredményes működésének, a következetes finanszírozási politikának, de a törlesztő ügyfelek fizetési fegyelmének is köszönhetőek.

Az MFB csoporthoz tartozó Diákhitel Központ Zrt. csaknem húsz éve úgy játszik kulcsfontosságú szerepet a hazai felsőoktatás finanszírozásában, hogy a hitelnyújtáshoz szükséges forrásait a pénz- és tőkepiacról vonja be, állami kezességvállalás mellett. A finanszírozáshoz szükséges külső forrásokat rövid lejáratú készenléti hitelek és hosszú lejáratú kölcsönök formájában kereskedelmi bankoktól, magyar és nemzetközi speciális finanszírozó intézményektől szerzi. A forrásszerzés jelentős eszközei az Európai Beruházási Bankkal kötött finanszírozási szerződések is, amelyek hosszú lejáratú források kedvező feltételekkel történő igénybevételét teszik lehetővé a Diákhitel Központnak. A 2010 óta tulajdonosi

joggyakorló Magyar Fejlesztési Bank Zrt. szintén előnyös forrásszerzési lehetőséget biztosít a Társaság számára.

A Kormány 2018 elején módosította a diákhitelek igénylésének feltételrendszerét, így számos ügyfélbarát változás lépett életbe. Vissza nem térítendő állami kamattámogatásként elengedésre kerül a diákhitel tartozás fele azoknál a hitelfelvevő édesanyáknál, akiknek 2018. január 1-jét követően születik meg második gyermekük. Harmadik vagy további gyermek megszületése esetén a hitelfelvevő édesanyák teljes tartozása elengedésre kerül. A további kedvezményekről a Diákhitel honlapján tájékozódhatnak: https://www.diakhitel.hu/erdeklodom/fontos-valtozasok.html
