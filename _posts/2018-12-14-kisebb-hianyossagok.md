---
layout: post
title: Az MNB csak kisebb hiányosságokat tárt fel a pénzügyi szolgáltatóknál!
date: 2018-12-14T10:20:00Z
---
A Magyar Nemzeti Bank (MNB) a korábbi évekhez hasonlóan újabb – ezúttal 16 – pénzügyi intézménynél (kereskedelmi bankoknál, takarékszövetkezeteknél, pénzügyi vállalkozásoknál) végzett témavizsgálatot a 2015 februárjától életbe lépett „fair banki” szabályrendszer betartásának ellenőrzésére.

A fogyasztóknak nyújtott hitelről szóló törvényben (Fhtv.), a hitelintézeti törvényben (Hpt.), s egyéb rendeletekben megjelent fair (etikus) előírások – elsősorban a hitelköltségek és az ügyféltájékoztatás szigorúbb szabályozásával – a tisztességes hitelezés feltételeit teremtették meg Magyarországon. Ezek alapján a hitelezők (és közvetítők) kötelesek szerződéskötés előtt a hitelajánlatok összehasonlíthatósága és a megalapozott fogyasztói döntés érdekében, széleskörű (szóbeli és írásbeli) felvilágosítást adni a hiteltermékről, illetve a konkrét szerződési ajánlatról.

A fogyasztó által – igényeiről és pénzügyi lehetőségeiről – megadott információkon alapuló tájékoztatásnak ki kell terjednie többek között a hitel legfontosabb jellemzőire (pl. futamidő, törlesztés, kamatok és díjak), fogyasztó jövedelemére gyakorolt hatásaira, a fizetés elmulasztásának következményeire (pl. késedelmi kamat, hitel felmondása), a kamatkockázatra, valamint az előtörlesztési és az elállási jogra. Emellett szemléltető példán kell bemutatni a kamat- és jövedelemváltozás pénzügyi teherviselő képességre gyakorolt hatását is.

Mindezek alapján az MNB a vizsgálatsorozat keretében kiemelten ellenőrizte, hogy az érintett pénzügyi intézmények az egyes hiteltípusok igénylése során megfelelően teljesítették-e a szerződéskötést megelőző szóbeli és írásbeli ügyféltájékoztatási kötelezettségüket.

A jegybank a vizsgált pénzügyi intézményeknél kisebb súlyú, nem rendszerszintű hiányosságokat azonosított. A vizsgálat ugyanakkor megállapította, hogy a piaci szereplők egyes hitelügyleteinél nem volt utólag igazolható a tájékoztató

dokumentumok átadása, a jelzáloghitelek személyre szóló tájékoztatói hiányosak voltak, illetve több esetben az egyoldalú kamatmódosítási gyakorlatuk sem felelt meg teljeskörűen a fair banki szabályoknak.

A jegybank mindezek nyomán 15 pénzügyi intézmény esetében összesen 13,65 millió forint fogyasztóvédelmi bírságot szabott ki közzétett határozataiban. Az ezekben szereplő, feltárt hibák kijavítását célzó intézkedéseket, kötelezéseket a pénzügyi intézmények folyamatosan teljesítik.

Az MNB a fogyasztói hitelvétellel összefüggő tájékoztatási szabályok betartását a jövőbeni vizsgálatainál is kiemelt figyelemmel követi nyomon.

(Forrás: MNB)
