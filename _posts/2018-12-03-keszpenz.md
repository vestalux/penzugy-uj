---
layout: post
title: Csökkenhet a készpénzhasználat
date: 2018-12-03T10:20:00Z
---




Magyarországon a GDP mintegy 15 százalékát teszi ki a forgalomban lévő készpénz, a készpénzhasználat költsége évente 400-450 milliárd forint - mondta a Pénzügyminisztérium pénzügypolitikáért felelős helyettes államtitkára.

Balogh László a Tech Show konferencián tartott előadásában kiemelte: az Európai Unió államaiban átlagosan a GDP 8 százalékát adja a forgalomban lévő készpénz mennyisége. A pénzügyi szféra digitalizácójával a készpénzhasználat ráfordításainak legalább a felét meg lehetne spórolni.

A pénzintézetek „rohamléptekben" készülnek az azonnali fizetések rendszerének jövő év közepén történő bevezetésére, ez is hozzájárulhat ahhoz, hogy Magyarországon nagymértékben visszaszoruljon a készpénz használata. A helyettes államtitkár felhívta a figyelmet arra, hogy az új technológiák használata során mind a pénzintézeteknek, mind a fogyasztóknak az eddigieknél nagyobb figyelmet kell fordítaniuk a a veszélyek, a kockázatok kezelésére, az úgynevezett kibervédelemre. Ehhez elengedhetetlen a pénzügyi ismeretek

bővítése, indokolt a pénzügyek tudatos kezelése, amelynek részét kell, hogy képezze a pénzügyi innovációk kockázatainak felismerése.

Magyarország elkötelezett abban a vonatkozásban, hogy az ország pénzügyi rendszere nyitott legyen a pénzügyi innovációkra, amelynek része a legújabb pénzforgalmi szolgáltatások és a készpénzkímélő fizetési eszközök használatának ösztönzése, térnyerése - hangsúlyozta Balogh László.

(Forrás: Pénzügyminisztérium/MTI)
