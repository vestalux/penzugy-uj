---
layout: post
title: Jó hír a Kkv-nak
date: 2018-12-18T10:20:00Z
---

Magyar Fejlesztési Bank 2020. január végéig meghosszabbította az MFB Pénzügyi Vállalkozás Refinanszírozási Konstrukció II. elnevezésű hitelprogram igénylési határidejét, valamint 100 milliárd forintra emelte a keretösszegét.

A konstrukció célja, hogy olyan kis- és középvállalkozásokat juttasson forráshoz, amelyek a piacon csak kedvezőtlen feltételekkel vagy egyáltalán nem jutnának hitelhez, viszont a pénzügyi segítség hozzájárulna versenyképességük fokozásához. A hitel összege 1-100 millió forint, futamideje a hitelcéltól függően legfeljebb 10 év lehet, az elvárt önrész 10 százalék. A hitelt refinanszírozási konstrukcióban, pályázat útján kiválasztott pénzügyi vállalkozások közvetítik, elsősorban mikro- és kisvállalkozásoknak.

A refinanszírozási partnerek visszajelzései alapján az MFB az eredetileg idén év végén záruló hitelprogram igénylési határidejét 2020. január 31-ig meghosszabbította, a kölcsönszerződés és hitelszerződés megkötésére pedig 2020. március 31-ig van lehetőség. Emellett a hitelprogramban elérhető teljes keretet 70 milliárd forintról 100 milliárdra emelték.

A hitelprogramra pályázhat minden kis- és középvállalkozás az agrárcégek kivételével, a hitel felhasználható a hatályos európai uniós és magyar környezetvédelmi jogszabályoknak megfelelő, Magyarország területén megvalósuló ingatlanberuházáshoz, vásárláshoz, új vagy használt tárgyi eszköz beszerzéséhez, illetve a beruházáshoz kapcsolódó vagy önálló forgóeszköz-finanszírozáshoz - írja közleményében az MFB.

Beruházási hitelnél a teljes finanszírozás mértéke nem haladhatja meg a nettó bekerülési érték maximum 90 százalékát általános csekély összegű (de minimis) támogatás esetén, illetve 75 százalékát regionális beruházási támogatás esetén. Önálló forgóeszközhitel kizárólag általános csekély összegű (de minimis) támogatási kategóriában igényelhető.
